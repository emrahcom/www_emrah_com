       A'LA SURESİ

   1 - YÜCELT Rabbinin sınırsız şanını: Yüceler-Yücesi(nin şanını),
   2 - O ki, (her şeyi) yaratmakta ve amacına uygun şekiller vermektedir;
   3 - O ki, (bütün mevcudatın) tabiatını belirlemekte ve onu (hedefine doğru) yöneltmektedir;
   4 - O ki, yeşil ot(lar)ı çıkarmakta,
   5 - ve sonra on(lar)ı kara-kavruk kök haline getirmektedir!
   6 - BİZ SANA öğreteceğiz ve (öğrendiklerinden hiç birini) unutmayacaksın,
   7 - Allah'ın (unutmanı) diledikleri hariç; çünkü, (yalnız) O'dur (insanın) kavrayışına açık olan her şeyi ve (ondan) gizli olanları bilen:
   8 - Biz, (böylece) (nihaî) huzura ve rahatlığa giden yolu senin için kolaylaştıracağız.
   9 - O HALDE, (hakikati başkalarına) hatırlat, bu hatırlatma ister fayda ver(iyor görün)sün, (ister görünmesin):
  10 - (Allah'tan) korkan, düşünüp ondan ders alır,
  11 - ona yabancılaşan ise bir zavallı bîçare olarak kalır;
  12 - böylesi, (öteki dünyada) büyük ateşe atılacak
  13 - ve orada ne ölecektir ne de diri kalacak.
  14 - (Bu dünyada) arınmayı başaran ise, (öteki dünyada) mutluluğa ulaşır,
  15 - ki böylesi, Rabbinin ismini hatırlayan ve (O'na) ibadet edendir.
  16 - Ama hayır, (ey insanlar,) siz bu dünya hayatını tercih edersiniz,
  17 - oysa gelecek hayat daha iyi ve daha kalıcıdır.
  18 - Gerçek şu ki, (bütün) bunlar, geçmiş vahiylerde (bildirilmiş)tir.
  19 - İbrahim ve Musa'ya indirilen vahiylerde. 
