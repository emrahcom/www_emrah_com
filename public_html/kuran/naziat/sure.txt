       NÂZİÂT SURESİ

   1 - DÜŞÜN bu (yıldız)ları, batmak üzere yükselen;
   2 - ve (yörüngelerinde) istikrarlı şekilde hareket eden,
   3 - ve (uzayda) sakin sakin yüzen,
   4 - ve hızlı şekilde (birbirini) izleyen,
   5 - böylece (Yaratıcı'nın) buyruğunu yerine getiren!
   6 - (O HALDE, düşün) şiddetli bir sarsıntının (dünyayı) sarstığı Gün(ü),
   7 - daha büyük (sarsıntı)ların ardından geleceği (Günü)!
   8 - O Gün (insanların) kalpleri titreyerek çarpacak
   9 - (ve) gözleri yere bakacak...
  10 - (Ama hâlâ) bazıları: "Ne yani!" diyorlar, "Biz gerçekten eski halimize mi döndürüleceğiz,
  11 - çürüyen kemik (yığını) olsak bile?"
  12 - (Ve) ilave ediyorlar: "Öyleyse bu, zararlı bir dönüş olur!"
  13 - (Ama) o zaman, (Son Saat), bir tek çığlık (gibi ansızın onların üzerine) kopacak,
  14 - işte o zaman (hakikati) anlayacaklar!
  15 - MUSA'NIN kıssasından hiç haberin oldu mu?
  16 - Hani kutsal bir vadide Rabbi o'na şöyle seslenmişti:
  17 - "Sen, Firavun'a git -çünkü o hak ve adalet sınırlarını ihlal ediyor-
  18 - ve (ona) söyle: 'Arınmaya istekli misin?
  19 - (Eğer istekliysen) o zaman seni Rabbin(i tanıma mertebesin)e ulaştıracağım ki (bundan sonra) O'nun korkusunu duyasın.'"
  20 - Bunun üzerine (Musa), (Firavun'a gitti ve) ona (Rabbinin rahmetinin eseri olan) büyük mucizeyi anlattı.
  21 - Ama (Firavun) o'nu yalanladı ve (hidayeti) şiddetle reddetti,
  22 - sonra da kaba bir şekilde (Musa'ya) sırtını döndü;
  23 - daha sonra (ileri gelen adamlarını) topladı ve (halkını) çağırdı,
  24 - ve onlara "Ben sizin en yüce rabbinizim!" dedi.
  25 - Bunun üzerine Allah onu yakalayıp hesaba çekti (ve bunu) hem bu dünyada hem de öteki dünyada uyarıcı bir örnek yaptı.
  26 - Bunda, şüphesiz, (Allah'ın) ürperti ve korkusunu duyanlar için bir ibret vardır.
  27 - (EY İNSANLAR!) Sizi yaratmak, göğü yaratmış olan Allah için daha mı zordur?
  28 - O, gök-kubbeyi yükseltmiş ve ona gerektiği gibi biçim vermiştir;
  29 - onun gecesini karanlık yapmış ve gündüzünü aydınlatmıştır.
  30 - Ve ardından yeri düzenleyip yaymıştır,
  31 - yerden suyu ve bitki örtüsünü çıkartmış,
  32 - ve dağları sağlam şekilde yerleştirmiştir:
  33 - (bütün bunlar) sizin ve hayvanlarınızın geçinmesi için(dir).
  34 - VE BÖYLECE, büyük, sarsıcı (yeniden dirilme) olayı gelip çattığında,
  35 - o Gün insan yaptığı her şeyi (açıkça) hatırlayacak;
  36 - ve (cehennemin) yakıcı ateşi, onu gör(meye mahkum edil)en herkesin karşısına getirilecektir.
  37 - Çünkü, hak ve adalet sınırlarını ihlal eden,
  38 - ve bu dünya hayatını (ruh temizliğine) tercih eden(in)
  39 - varacağı yer o yakıcı ateştir!
  40 - Ama Rabbinin huzurunda korku ile duranın ve nefsini kötü arzulardan alıkoyanın
  41 - varacağı yer cennettir!
  42 - (EY PEYGAMBER,) sana Son Saat'i soruyorlar: "Ne zaman gelip çatacak?"
  43 - Sen onun hakkında ne söyleyebilirsin ki?
  44 - (Çünkü) onun (bilgisinin) başı ve sonu yalnız Rabbinin katındadır!
  45 - Sen ancak ondan korkanları uyar(mak için gönderil)mişsin.
  46 - Onu anladıkları Gün (onlara, bu dünyada) bir akşamdan ya da kuşluğuyla (birlikte sona eren bir gece)den fazla kalmamışlar (gibi gelecek)! 
