       LEYL SURESİ

   1 - DÜŞÜN (yeryüzünü) karanlığa boğan geceyi,
   2 - ve aydınlığı yükselten gündüzü!
   3 - Erkeğin ve dişinin yaratılışını düşün!
   4 - Gerçekte, (ey insanlar,) siz çok çeşitli hedefler peşindesiniz!
   5 - Her kim (başkaları için) harcar ve Allah'a karşı sorumluluk bilinci taşırsa,
   6 - ve nihaî güzelliğin/iyiliğin gerçekliğine inanırsa,
   7 - işte onun için (nihaî) huzur ve rahatlığa giden yolu kolaylaştıracağız.
   8 - Cimrilik yapana ve kendi-kendine yeterli olduğunu zannedene,
   9 - ve nihaî güzelliği/iyiliği yalanlayana gelince,
  10 - onun için zorluğa ve sıkıntıya giden yolu kolaylaştırırız:
  11 - bakalım serveti onu koruyacak mı (mezarına) girdiği zaman?
  12 - BAKIN, Bize düşen doğru yolu göstermektir;
  13 - ve hem öteki dünya, hem de (hayatınızın) bu ilk bölümü (üzerindeki hakimiyet) Bize aittir:
  14 - İşte, sizi alevler saçan ateşe karşı uyarıyorum;
  15 - (öyle bir ateş ki) kimse girmez, en onulmaz azgınlar dışında,
  16 - hakikati yalanlayan ve (ondan) yüz çeviren (azgınlar).
  17 - Ama, Allah'a karşı sorumluluğunun bilincinde olanlar (ateşten) uzak kalacak:
  18 - arınmak için servetini (başkalarına) harcayanlar,
  19 - gördüğü bir iyiliğin karşılığı olarak değil,
  20 - ama yalnızca yüce Rabbinin rızasını kazanmak için:
  21 - işte böyleleri de, zamanı geldiğinde sevinci tadacaklar. 
